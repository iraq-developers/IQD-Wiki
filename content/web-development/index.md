---
title: برمجة المواقع
---


# Web Development

## شنو يعني موقع ويب؟
الموقع هو **برنامج يشتغل بالمتصفح مثل كروم أو سفاري**. الفرق بينه وبين تطبيق الموبايل هو إن الموقع ما يحتاج تنصبه بجهازك، مجرد عندك رابط مثل google.com تكدر توصله بضغطة زر من أي مكان بالعالم.

أي موقع بالدنيا يتكون من ثلاث شغلات أساسية:
1. **HTML** (يمثل هيكل الموقع)
2. **CSS** (شكل الموقع)
3. **JavaScript** (يساعد بالتفاعل بداخل الموقع)

> راح نتكلم بهذي التقنيات تفصيلياً بعدين.

قبل جانت المواقع بس للقراءة، بس بـ 2026 صارت **تطبيقات ذكية (Web Apps)** تكدر تسوي بيها كلشي: بيع، شراء، تصميم، وإدارة شغل كامل. لذلك أهمية المواقع في وقتنا الحالي كلش جبيرة.

## ليش تتعلم تطوير المواقع؟
مجال الويب هو أكثر مجال مطلوب ومستقر تقنياً في سوقنا الحالي، وسبب هذا الشيء هو:
* **تشتغل من أي مكان:** تكدر تشتغل Freelance ويه شركات بره العراق وأنت كاعد ببيتك، أو تشتغل بشركات محلية لأن الكل صار يحتاج موقع.
* **السرعة بالتنفيذ:** تكدر تبني فكرة مشروعك (Startup) بسرعة وبأقل تكاليف مقارنة بباقي المجالات مثل برمجة التطبيقات اللي تتطلب هواي شغلات أكثر.
* **مجتمع عملاق:** أي مشكلة تواجهك راح تلكى آلاف المبرمجين حاليها قبلك، والمصادر التعليمية متوفرة وببلاش.
* **تعدد المسارات:** الويب يفتحلك باب لكلشي، تكدر تتخصص بالواجهات، بالبيانات، أو حتى تسويهن اثنينهن وتصير Full-stack Developer.

## أمثلة على بعض المواقع المعروفة
| نوع الموقع | أمثلة معروفة | شنو يسوي؟ |
| :--- | :--- | :--- |
| **التجارة والدفع** | Amazon, ZainCash, Talabat | بيع، شراء، وتوصيل ومدفوعات مالية. |
| **أدوات العمل** | Figma, Google Docs, Canva | تصميم وتعديل ملفات مباشرة بالمتصفح. |
| **الترفيه والبث** | YouTube, Netflix, Spotify | عرض فيديوات وأغاني بدون تحميل. |
| **الذكاء الاصطناعي** | ChatGPT, Claude, Midjourney | محادثة وبحث وتوليد صور فورية. |
| **إدارة الأعمال** | Trello, Slack, Salesforce | تنظيم شغل الشركات والفرق عن بعد. |

## زين من شنو يتكون الموقع؟
أي موقع تدخله يتكون من جزئين أساسيين يشتغلون سوية حتى يطلعلك بالنتيجة النهائية:

### 1. [الواجهة الأمامية (Frontend)](/web-development/frontend)
هذا الجزء اللي يلمسه ويشوفه المستخدم. أي شي كدامك بالشاشة من ألوان، خطوط، صور، ودكم تضغط عليها هو شغل مطور الواجهات. تكدر تتخيله هو "ديكور المحل" والواجهة اللي تجذب الزبائن. يشتغل هذا الجزء مباشرة بمتصفحك (Client-side).

### 2. [الواجهة الخلفية (Backend)](/web-development/backend)
هذا هو "العقل" والمنطق اللي يشتغل ورا الكواليس. هو المسؤول عن التعامل مع قواعد البيانات، تسجيل الحسابات، وتأمين الموقع. إنت كمستخدم ما تشوفه بس هو اللي يخلي الموقع "يشتغل" فعلياً. تكدر تتخيله مثل "المخزن والإدارة" مالت المحل اللي تمشي الشغل وتجيب البضاعة.

> إذا تعلمت تضبط هذني الجزئين سوية، راح يندرج اسمك تحت مسمى **Full-stack Developer**.

## شلون أبدأ؟
مجال الويب مجال كلش واسع، وهذا الحلو بيه! لأن عندك إمكانية تختار الشيء اللي أنت تحبه وتستمر تتعلمه. فأفضل طريقة حتى ما تضيع هي تختار مسار واحد وتركز عليه بالبداية. أغلب المبرمجين يبدون بالـ **Frontend** لأن نتائجه فورية وتشوف تعبك كدامك بعينك، وبعدين ينتقلون للـ **Backend**.

* إذا تحب التصميم، التفاعل، وتفاصيل الشكل وإذا أنت **Creative Person**: روح لـ **[طريق الواجهات (Frontend)](/web-development/frontend)**.
* إذا تحب المنطق، البيانات، وبناء الأنظمة المعقدة: روح لـ **[طريق الواجهة الخلفية (Backend)](/web-development/backend)**.

**نصيحة:** لا تحاول تتعلم كلشي سوية. ابدأ بأساسيات الويب (HTML, CSS) وبعدين قرر وين تريد تتخصص. بالنسبة إلي أني اختاريت برمجة الواجهات الأمامية (Frontend Development) لأن أحب الإبداع اللي بيها، خصوصاً إذا أنت شخص قريب من الفن وتريد تشوف نتيجة شغلك مباشرة فهذا المجال مناسب إلك.

--- 

هسة صار عندك معلومة عن تقسيم المواقع. الخطوة الجاية هي إنك تدخل بالتفاصيل وتبلش تتعلم فعلياً.

**[أول شي خلينا نشوف  (Frontend)](/web-development/frontend)**
